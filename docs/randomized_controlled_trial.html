<html lang="he" dir="auto"><head><meta name="viewport" content="width=device-width, initial-scale=1.0"/><meta property="og:title" content="כיצד מבצעים ניסוי מדעי?"/><meta property="og:description" content="ביצוע ניסוי מדעי בצורה נכונה חיוני להסקת מסקנות מהימנות. ללא הקפדה על עקרונות מדעיים ברורים, תוצאות הניסוי עלולות להטעות ולגרום לפרשנות שגויה של הנתונים."/><meta property="og:image" content="https://gilad.kutiel.com/img/random.jpg"/><link rel="stylesheet" href="index.css"/><link rel="icon" href="data:image/svg+xml,&lt;svg xmlns=%22http://www.w3.org/2000/svg%22 viewBox=%220 0 100 100%22>&lt;text y=%22.9em%22 font-size=%2290%22>🔬&lt;/text>&lt;/svg>"/><title>כיצד מבצעים ניסוי מדעי?</title></head><body><menu><a href="/">דף הבית</a>
<a href="/">YouTube</a>
</menu><main><div class="title"><h1>כיצד מבצעים ניסוי מדעי?</h1><div class="author">גלעד קותיאל ︱ 2.10.2024</div></div><p>ביצוע ניסוי מדעי בצורה נכונה חיוני להסקת מסקנות מהימנות. ללא הקפדה על עקרונות מדעיים ברורים, תוצאות הניסוי עלולות להטעות ולגרום לפרשנות שגויה של הנתונים.</p><img src="img/random.jpg" alt="כיצד מבצעים ניסוי מדעי?"/><div><p><a href="https://he.wikipedia.org/wiki/%D7%A0%D7%99%D7%A1%D7%95%D7%99_%D7%9E%D7%91%D7%95%D7%A7%D7%A8_%D7%94%D7%A7%D7%A6%D7%90%D7%94_%D7%90%D7%A7%D7%A8%D7%90%D7%99%D7%AA">ניסוי מבוקר הקצאה אקראית</a> נחשב לצורה האמינה ביותר להסקת מסקנות, כיצד מבצעים ניסוי כזה?</p>
<p>נניח שאנחנו רוצים לתכנן ניסוי שיענה על השאלה <strong>האם טבילה במים קרים משפרת את איכות השינה?</strong></p>
<p>כדי לענות על השאלה הזאת יש לבצע מספר שלבים (נפרט בהמשך על חשיבותו של כל שלב):</p>
<ol>
<li>דבר ראשון אנחנו צריכים להגדיר למה בדיוק אנחנו מתכוונים כשאנו מתייחסים ל<strong>טבילה במים קרים</strong> ולהגדיר כיצד אנחנו מודדים את <strong>איכות השינה</strong> בצורה אוביקטיבית.</li>
<li>לאחר מכן אנחנו צריכים לקחת <a href="https://he.wikipedia.org/wiki/%D7%9E%D7%93%D7%92%D7%9D">מדגם מייצג</a> של האוכלוסיה עליה אנחנו רוצים שתוצאות הניסוי יהיו תקפות, המדגם צריך להיות מספיק גדול. בדוגמה שלנו אנחנו מעוניינים באוכלסיה ש<strong>לא מבצעת טבילה במים קרים</strong>.</li>
<li>את המדגם המייצג אנחנו צריכים לחלק באופן <strong>אקראי</strong> לשתי קבוצות: קבוצת הטיפול וקבוצת הביקורת (כדאי בגדלים שווים עד כמה שניתן). בקבוצת הטיפול יהיו נבדקים שיתבקשו לבצע טבילה במים קרים לפי ההגדרה של הניסוי ובקבוצת הבקרה יהיו אנשים שימשיכו באורח החיים הרגיל שלהם (וימענו מטבילה במים קרים).</li>
<li>את תוצאות הניסוי מנתחים בעזרת <a href="https://he.wikipedia.org/wiki/%D7%A0%D7%99%D7%A1%D7%95%D7%99_%D7%9E%D7%91%D7%95%D7%A7%D7%A8_%D7%94%D7%A7%D7%A6%D7%90%D7%94_%D7%90%D7%A7%D7%A8%D7%90%D7%99%D7%AA#%D7%A0%D7%99%D7%AA%D7%95%D7%97_%D7%A0%D7%AA%D7%95%D7%A0%D7%99%D7%9D">כלים סטטיסטיים</a> מתאימים.</li>
<li>לניסוי קיימות שתי תוצאות אפשריות: 1. טבילה במים קרים משפרת את איכות השינה <a href="https://he.wikipedia.org/wiki/%D7%9E%D7%95%D7%91%D7%94%D7%A7%D7%95%D7%AA_%D7%A1%D7%98%D7%98%D7%99%D7%A1%D7%98%D7%99%D7%AA">באופן מובהק</a> 2. לא הצלחנו להוכיח <strong>באופן מובהק</strong> שטבילה במים אכן משפרת את איכות השינה. חשוב לציין שבמידה וקיבלנו את התוצאה השניה יתכן והדבר נובע מכך שגודל המדגם שלנו קטן מדי ולאו דוקא בגלל שבאמת אין קשר בין טבילה במים קרים לאיכות השינה.</li>
</ol>
<h3>מהו מדגם מייצג?</h3>
<p>מדגם מייצג, כשמו כן הוא, הוא מדגם שאמור לייצג את כלל האוכלוסייה. לדוגמה, כאשר אנו טועמים מרק שמתבשל, אנו מניחים שהטעם בכף שלקחנו (המדגם) מייצג את הטעם של המרק בסיר כולו, ואין הבדלי טעם משמעותיים בין המרק בתחתית הסיר לזה שבפני השטח, למשל.</p>
<p>דגימה מייצגת של אוכלוסיית אנשים היא משימה מאתגרת ומורכבת, ולא נדון בה בפוסט הזה.</p>
<h3>מדוע חשוב גודל המדגם?</h3>
<p>מדגם קטן מדי עלול להוליך אותנו למסקנות שגויות. לדוגמה, נניח שטבילה במים קרים <strong>אינה משפיעה כלל</strong> על איכות השינה, ובחרנו מדגם של שני אנשים, יואב ויעל. נניח גם שאיכות השינה של יעל גבוהה משמעותית מזו של יואב. מה יהיו תוצאות הניסוי? אם יעל תשובץ לקבוצת הטיפול, נקבל לכאורה שלטיפול (טבילה במים קרים) יש השפעה חיובית על איכות השינה, ולהפך, בעוד שבפועל אין לו השפעה כלל. אינטואיטיבית, ככל שנבחר מדגם גדול יותר, <strong>הסיכוי</strong> לטעות כזאת ילך ויקטן. שימוש בכלים סטטיסטיים מאפשר לנו להעריך את הסיכוי לטעות כזאת, ומקובל להתייחס לסיכוי שמתחת ל-5% כסיכוי נמוך מספיק, ולהתייחס לתוצאות הניסוי כקבילות.</p>
</div><div class="related"><a class="block" href="ice_bath.html"><div class="preview"><img src="img/ice.jpg" alt/><h3>אמבטיות קרח</h3><p>אמבטיות קרח יכולות לשפר את הבריאות על ידי הפחתת דלקת והקלה על כאבים, אך יש לבצע אותן בזהירות ובפיקוח רפואי.</p></div></a><a class="block" href="breath.html"><div class="preview"><img src="img/breath.jpg" alt/><h3>נשימה</h3><p>נשימה נכונה משפרת את הבריאות הכללית על ידי הפחתת מתח, שיפור ריכוז ואנרגיה, ותמיכה באיזון פיזי ומנטלי.</p></div></a></div><footer><script defer src="https://i.emote.com/js/emote.js"></script>
<div id="emote_com"></div></footer></main></body></html>