---
date: 2024-10-30
author: גלעד קותיאל
title: חשיפה לקור
description: חשיפה לקור נחשבת כמועילה להפחתת דלקות, הקלה על כאבי שרירים, שיפור המערכת החיסונית ועוד, אך אילו מהסגולות הללו אכן נתמכות במחקר מדעי?
image: img/ice.jpg
favicon: 🛀
---

חשיפה לקור, הפכה לפופולרית בשנים האחרונות ונתפסות בעיני רבים ככלי לשיפור הבריאות ואורח חיים בריא. 
לחשיפה לקור מיוחסות מספר סגולות  כגון שיפור מחזור	 הדם, חיזוק המערכת החיסונית, הפחתת דלקת והקלה על כאבים בשרירים לאחר אימונים אינטנסיביים.
בנוסף נטען שהיא משפרת את מצב הרוח והגברת חילוף החומרים.
מה אומר המדע? 

### כיצד מתבצעת חשיפה לקור?

ככלל, חשיפה לקור מתבצעת באמצעות חשיפה של הגוף או חלקים ממנו למים קרים או לאוויר קר.

חשיפה למים קרים או "אמבטיות קרח" מתבצעת לרוב בטמפרטורה של 10°–15° למשך 5 עד 10 דקות, כשהמים מגיעים עד הצוואר והידיים, שהן רגישות במיוחד לקור, נשארות מחוץ לאמבטיה או בתוכה. 
מתרגלים מנוסים עשויים טובלים באמבטיהבטמפרטורה של כ-0° למשך 15 דקות ויותר.

חשיפה לאויר קר או [קריותרפיה](https://en.wikipedia.org/wiki/Cryotherapy) מתבצעת לרוב על ידי חשיפת הגוף לאוויר בטמפרטורה של 100°- ועד 190°- (מינוס מאה תשעים מעלות צלסיוס!) למשך 3 עד 4 דקות בתוך מתקן ייעודי.

חשיפה לקור מהווה בעיקר אתגר מנטלי, ולכן לפני החשיפה ובמהלכה מבצעים תרגילי נשימה להרגעת הגוף. 

למרות הפופולריות הגוברת ומגוון הסגולות המיוחסות לחשיפה לקור, ככלל, אין עדיין מספיק מחקר מדעי מקיף שמאמת את יתרונותיה. 
עם זאת, קיימים מספר מחקרים שמצביעים על השפעות חיוביות אפשריות. 

### חשיפה לקור ככלי לטיפול בדיכאון

במטא-אנליזה [שבדקה את האפקט של קריותרפיה על בריאות הנפש](https://pubmed.ncbi.nlm.nih.gov/34655758/), נמצא שהטיפול מפחית באופן ניכר סימפטומים של דיכאון. 
עם זאת, ראוי לציין שמתוך 196 מחקרים שנסרקו, רק 10 עמדו בקריטריונים שנבחרו על ידי החוקרים, ומתוכם רק 6 היו מחקרים מבוקרים, שנעשו על סך הכל 294 נבדקים. 
בעוד שתוצאות המחקרים מראות שיפור משמעותי אצל כלל הנבדקים, ההבדלים בין הנבדקים היו גדולים, וקשה להסיק מתוצאות המחקרים מסקנה גורפת.

### חשיפה לקור ככלי לשיפור איכות השינה

[מחקר](https://pubmed.ncbi.nlm.nih.gov/30551730/) שנערך על 22 נבדקים בדק האם קריותרפיה לאחר אימון ערב תורמת לשיפור איכות השינה. 
הנבדקים התבקשו לבצע ריצת ערב במשך 25 דקות, ולאחר מכן קבוצת הטיפול עברה טיפול קריותרפיה בטמפרטורה של מינוס 40° צלזיוס למשך 3 דקות, בעוד קבוצת הביקורת עברה התאוששות פסיבית. 
תוצאות המחקר הראו שאיכות השינה של קבוצת הטיפול הייתה טובה יותר, הן מבחינה סובייקטיבית (על ידי מילוי שאלונים) והן מבחינה אובייקטיבית (על ידי בדיקת אא"ג). 
עם זאת, התוצאות תקפות בעיקר עבור מתאמנים שרצים בערב, ואי אפשר להסיק מהמחקר מסקנות גורפות לגבי כלל האוכלוסייה.

### חשיפה לקור, סטרס והתאוששות  אחרי אימון

[מחקר](https://pubmed.ncbi.nlm.nih.gov/32474683/) שנערך על 40 נבדקים בדק את השפעת החשיפה לקור על [שונות קצב הלב](https://he.wikipedia.org/wiki/%D7%A9%D7%95%D7%A0%D7%95%D7%AA_%D7%A7%D7%A6%D7%91_%D7%9C%D7%91) ורמות ה[קטכולאמינים](https://he.wikipedia.org/wiki/%D7%A7%D7%98%D7%9B%D7%95%D7%9C%D7%90%D7%9E%D7%99%D7%9F) בדם – מדדים המקושרים לרמות סטרס, דאגה, ויכולת התאוששות לאחר אימון. הנבדקים חולקו ל-4 קבוצות, שכל אחת נחשפה לטמפרטורות קרות של 110°-, 60°-, 10°- ו-24° מעלות צלזיוס בהתאמה, במשך חמישה ימים רצופים.

המחקר הראה כי החשיפה לקור השפיעה באופן מובהק רק בקבוצה שנחשפה לטמפרטורה הקיצונית ביותר (110°-), והביאה לעלייה בשונות קצב הלב, דבר המצביע על ירידה ברמות הסטרס ושיפור ביכולת ההתאוששות. בטווח הקצר לאחר החשיפה לטמפרטורה של 110°-, נמצאה עלייה ברמות הקטכולאמינים, מה שמעיד דווקא על עלייה ברמת הסטרס – אך השפעה זו נצפתה רק לאחר החשיפה הראשונה, ולאחר מכן לא נמצא שינוי מובהק.

### חשיפה לקור ואימוני כוח

במטא-אנליזה [שבדקה את ההשפעה של חשיפה לקור על האפקטיביות של אימוני כוח](https://pubmed.ncbi.nlm.nih.gov/35068365/) נמצאה השפעה **שלילית** של החשיפה לקור על האפקטיביות של האימון כאשר החשיפה הייתה על הגפיים בלבד. לעומת זאת, כאשר החשיפה לקור הייתה על כל הגוף, לא נמצא הבדל באפקטיביות האימון בין אלו שנחשפו לקור לאחר האימון לבין אלו שלא.


